འཇུ་ཚ་ཕན་བདེས་ཞུས་ངོར་སྩལ་བའི་གསོལ་འདེབས་མཐའ་ཡས་ཤེས་བྱ་མ། མཐའ་ཡས་ཤེས་བྱ་ཀུན་གཟིགས་འཇ༷མ་པའི་དབྱ༷ངས།  །མཚུངས་མེད་མཁྱེ༷ན་བརྩེ༷འི་གཏེར་ཆེན་རྒྱལ་བའི་སྲས།  །མཁས་ཤིང་གྲུབ་པའི་དབ༷ང་པོ༷་རྡོ་རྗེ་འཛིན།  །གཙུ༷ག་ལ༷ག་སྨྲ་བའི་ཉི་མར་གསོལ་བ་འདེབས།  །ཚུལ་གནས་གསན་བསམ་སྒོམ་པའི་མཐར་སོན་ཅིང་།  །རླབས་ཆེན་འཆད་རྩོད་རྩོམ་པའི་ཕྲིན་ལས་དང་།  །ངེས་འབྱུང་བྱང་སེམས་སྨིན་གྲོལ་རྣལ་འབྱོར་གྱིས།  །རང་གཞན་དོན་གཉིས་མཛད་ལ་གསོལ་བ་འདེབས།  །དེ་ལྟར་གསོལ་བ་བཏབ་པའི་བྱིན་རླབས་ཀྱིས།  །རྒྱལ་བསྟན་དྲི་མེད་ཕྱོགས་བཅུར་རྒྱས་པ་དང་།  །བསྟན་འཛིན་མཆོག་རྣམས་བསྐལ་བརྒྱར་འཚོ་གཞེས་ཤིང་།  །ཕན་བདེའི་དགེ་མཚན་འཕེལ་བའི་བཀྲ་ཤིས་སྩོལ།  །ཅེས་པའང་དགེ་བའི་བཤེས་གཉེན་ཕན་བདེ་བཟང་པོས་བཀྲ་ཤིས་པའི་ལྷ་རྫས་དང་བཅས་ཏེ་བསྐུལ་བའི་ངོར།  བྱ་བྲལ་བ་འཇམ་དབྱངས་མཁྱེན་བརྩེའི་དབང་པོ་རང་ཉིད་ཀྱིས་གང་ཤར་སྨྲས་པ་དགེ་ཞིང་བཀྲ་ཤིས་པར་གྱུར་ཅིག།